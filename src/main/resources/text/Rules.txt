Uno dei punti di forza del gioco è sicuramente la semplicità delle regole, veramente alla portata di tutti. A inizio partita ogni giocatore riceve un set di quarantacinque vagoni treno del proprio colore, quattro carte Treno e tre carte Biglietti Destinazione (quest’ultimi da tenere segreti agli avversari). I giocatori saranno costretti a tenere almeno due Biglietti Destinazione ma potranno anche tenerli tutti e tre.

Obiettivo del gioco è essere il giocatore ad aver collezionato più punti a fine partita e i punti si guadagnano in tre modi differenti:

prendendo il controllo delle linee ferroviarie che connettono le varie città sul tabellone
completando gli obiettivi delle carte Biglietti Destinazione (sapendo però che quelli non completati faranno perdere punti a fine partita)
Per raggiungere questo obiettivo, ad ogni turno un giocatore può compiere una di queste tre azioni:

Pescare due carte treno scegliendo tra le cinque a faccia in su oppure pescando alla cieca dalla cima del mazzo. Unico vincolo è che se si sceglie di pescare una locomotiva dalle carte visibili allora quella sarà l’unica carta che si potrà pescare in quel turno (se invece la locomotiva è stata pescata alla cieca dalla cima del mazzo si potrà pescare anche la seconda carta)
Controllare una linea, giocando carte treno del numero e del colore giusto per la linea che si vuole occupare e posizionandoci sopra i relativi vagoni in plastica dalla propria riserva. Quindi, se si vuole controllare una linea composta da tre caselle rosse, si dovranno giocare tre carte rosse dalla propria mano.
Pescare biglietti destinazione, per aumentare le possibilità di ottenere punti extra a fine partita (ma rischiando di perderne altrettanto). Si pescano tre carte dall’apposito mazzo e si è costretti a tenerne almeno una.
Si prosegue così fino a quando ad uno dei giocatori non rimangono solo due vagoni (o meno) nella propria riserva. A questo punto, tutti hanno diritto ad un ultimo turno e si passa al calcolo del punteggio finale.

Ai punti fatti occupando le linee durante la partita si sommano e si sottraggono quelli dei biglietti destinazione e si assegna il bonus al giocatore che ha realizzato la tratta più lunga.